# Blat IIIIv

## Vom werck des funffte[n] tags[^1]

***A**m[m] fünfften tag hot got gesproche[n]. die wasser sollen bringe[n] krieche[n]des ding lebendiger sele vn[d] geflügel auff die erden under de[m] firmame[n]t des himels. vnd got hat beschaffen groß walfische. vn[d] alle lebendige vnd bewegliche sele. die sye wasser brachten in ihrer gestalt. vnd alles geflügel nach seine[m] geschlecht. vn[d] got sahe das es gůt was. vnd hat die gesegnet sprechende.
Ir söllet wachssen vn[d] gefilfeltigt werde[n] vn[d] erfüllen die wasser des meers. vn[d] die fogel vilfeltigend sich ob dem ertraich*.[^2] darümb hat got an disem tag den lufft vn[d] das wasser gezieret. den luft mit de[m] geflügel. vn[d] die wasser mit den schwimme[n]de[n] dinge[n].

Es werde[n] groß walfisch vnd wasser thier wunderlich vnd auß uberflüssigkeit irer feuchtigkeit grössere in dem mere gefunden. vn[d] was in einichem teil der natur geporn[n] wirt das ist auch [als man gemainlich helt] in dez meer. kund vn[d] offenbar sind die ding die vo[n] geberu[n]g d[er] thier hernach folge[n]. dan[n] noch den pflantze[n] sind geselte ding die in bewegnus vn[d] empfingtlichkeit gemainsame[n] wie wol die pitagorici den pflantze[n] ein unbrüfende empfindlichkeit zuschreyben. vn[d] die selben geseleten ding werden die von moyse. vnd in **Thimeo**[^3] in dreyerley getailt. als in dez lufft in wassern vn[d] vnd auff der erden wonende. ob man anders sprechen mag das das geflügel im luft wone. wir wollen vermeiden die disputation[n]. in was gestat die lieb der thier aus den elementen oder wie die besamunge[n] den naturen d[er] ding vo[n] got eingepflantzt seien. oder ob das lebe[n] d[er] unvernunfftigen thier vo[n] der materi. oder ob alles lebe[n] vo[n] gotlichem anfang her kome. als **plotinus** gar festigklich helt.[^4] welcher mainung moyses an dem ort villeicht zufallende gesehen wirt. dan[n] nach de[m] er gesprochen hat. die wasser sollen kriechendes ding lebendiger sele bringe[n]. do setzt er darach hin zu. vn[d] got hat beschaffen alle lebe[n]dige sele[n]. do möcht ymand nit allein das halte[n]. das die wasser auß gottes geheyß geperen vnd das darnach auch got gepere. sunder auch das. das an dem ort do vo[n] de[m] werck gottes meldung geschiecht geschriben steet.

Got hat beschaffen ein lebendige sele. wo aber d[er] wasser gedacht wirt do steet das nit. die sele. sunder ein kriechendes lebentiger sele herfürgepracht werden sol. vn[d] wiewol moyses vo[n] dreyerlay thieren in d[er] erde[n] in de[n] nachfolgenden tag meldund thut so sind doch die allermaisten vn[d] größisten thier in dem meer der indier. vn[d] zuvor werden in dez meer grosse wu[n]der thier an dem ort do sich die sun[n] wendet: gesehen. vn[d] daselbst durch die großen wellen vo[n] den hohe[n] pergen in das mer fallende auß tieff des mers ubersich auff den menschen zugesicht getriben. vn[d] vil wunderperlicher ding von den naturen d[er] fogel vnd fisch an mancherlay enden teglich erfaren.

[^1]: c.f. Foresti ([1492](https://books.google.com/books?id=ei9TruMbYCkC&printsec=frontcover), fol. a2v).  
[^2]: Genesis 1:20-22, s. Jiménez de Cisneros ([1517](https://doi.org/10.3931/e-rara-46695), fol. av).    
[^3]: Timaeus of Locri in Plato' s dialogue ([1588](https://doi.org/10.3931/e-rara-24349), p. 457 ff.), c.f. Hamilton and Cairns ([1961](http://www.jstor.org/stable/j.ctt1c84fb0)) vs. Timaeus of Tauromenium, Baron ([2012](https://doi.org/10.1017/CBO9780511733246.007)).  
[^4]: Plotinus ([1580](https://doi.org/10.3931/e-rara-120889)), c.f. Watson ([1928](http://www.jstor.org/stable/2179841)).  


# References

Baron, C. A. (2012). The Missing Link? Pythagoras and Pythagoreans in Timaeus. In *Timaeus of Tauromenium and Hellenistic Historiography*, 138–69. Cambridge University Press. [https://doi.org/10.1017/CBO9780511733246.007](https://doi.org/10.1017/CBO9780511733246.007)

Foresti, G. F. (1492). *Supplementum Chronicarum*. Novariensis: Bernardinus Rizus. [https://books.google.com/books?id=ei9TruMbYCkC&printsec=frontcover](https://books.google.com/books?id=ei9TruMbYCkC&printsec=frontcover)

Hamilton, E., & Cairns, H., ed. (1961). *The Collected Dialogues of Plato*. Princeton, New Jersey: Princeton University Press. [http://www.jstor.org/stable/j.ctt1c84fb0](http://www.jstor.org/stable/j.ctt1c84fb0)

Jiménez de Cisneros, F. (1517). *Biblia Polyglotta Complutensis*. Complutum: Arnaldo Guillén de Brocar. [https://doi.org/10.3931/e-rara-46695](https://doi.org/10.3931/e-rara-46695)

Plato. (1588). In Timæum. In *Divini Platonis Opera Omnia*, edited by Ficin, M., Corradi, S. Lugduni: apud Joannem Lertout. [https://doi.org/10.3931/e-rara-24349](https://doi.org/10.3931/e-rara-24349)

Plotinus. (1580). *Plotini Platonicorum facile coryphaei Operum philosophicorum omnium libri LIV in sex Enneades distributi*. Edited by Ficinus, M. Basileae: Ad Perneam Lecythum. [https://doi.org/10.3931/e-rara-120889](https://doi.org/10.3931/e-rara-120889)

Watson, J. (1928). The Philosophy of Plotinus. *The Philosophical Review 37* (5): 482–500. [http://www.jstor.org/stable/2179841](http://www.jstor.org/stable/2179841)
