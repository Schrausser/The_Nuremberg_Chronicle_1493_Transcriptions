# Blat VIIr

## der werlt[^1]

**A**ls nw durch eingebung des teüfels in gestalt der slangen die ersten eltern das gepot gottes übertreten hette[n] da fluchet ine got. *vnd sagt der slangen. verflucht wirdstu vnder allen geselleten vnd thiern der erde[n]. auff deiner prust wirdstu geen. vnd die erden essen alle tag deins lebens. vnd dem weib saget er. 
Ich wirde vilfeltigen dein dürftigkeit vn[d] dein empfencknus. vnd du wirdst in smertzen gepern die kinder. vnd vnder dem gewalt des mans sein. vnd er wird über dich herschen. 
Vn[d] zu adam sprach er. verflucht ist die erde in deiner arbait. du wirdst auß ir essen. sie wird dir doerner vnd distel gepern. in dem sweis deins angesihts wirstu gespeyst mit deinem prot. bis du widergekert wirdst in die erden von der du genomen bist. vnd da ine got fellein röck gemacht het warff er sie auß dem paradeis vnd setzet dar für cherubin mit flammigem swert den weg des holtz des lebens zebewaren*.[^2]

**D**o adam der erst mensch von der letten der erden geformt. vnd .xxx. iar erscheynende als der nam Eua seinem weib aufgesetzt ward. von der frucht des verpotten holtzs das im sein weib raichet geessen het sind sie von dem paradeis des wolusts in das ertreich der verfluchung außgeworffen das nach aufsatzung des herrn[n] gottes adam im sweis seins angesihts die erden arbeiten vnd mit seinem prot gespeiset werden. vnd Eua in dürftigkeit leben vnd kinder in smertzen gepern solt. die doch der herr mit vnuergleichlichem scheyn gezieret het. 

Aber d[er] neydig feind irer seligkait hat sie betroge[n] da sie auß weiplicher leichtfertigkeit die frucht des pawms mit frefellicher getürftigkeit versüchet vn[d] irn man[n] in irn willen zohe. also nach annemung der koste[n] pletter wardt sie auß de[m] wolust garten in den agker Ebron mitsambt irm man[n] in das enlend vertribe[n]. do sie nw zeletst die smertzen der geperung zu mermal versuchet do kome sie mit müe vnd arbeit in das alter vnd in de[n] tod der ir vo[n] dem herre[n] verkündet was.


[^1]: c.f. Foresti ([1492](), fol. a3v).  
[^2]: Genesis 2:14-24, s. Jiménez de Cisneros ([1517](), fol. aiiij).   

## References

Foresti, G. F. (1492). *Supplementum Chronicarum*. Novariensis: Bernardinus Rizus. [https://books.google.com/books?id=ei9TruMbYCkC&printsec=frontcover]()

Jiménez de Cisneros, F. (1517). *Biblia Polyglotta Complutensis*. Complutum: Arnaldo Guillén de Brocar. [https://doi.org/10.3931/e-rara-46695]()
