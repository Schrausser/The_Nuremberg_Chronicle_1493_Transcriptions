<html> 
<head>
<meta charset="utf-8">
<meta name="Author" content="Dietmar Gerald Schrausser">

<title>
The_Nuremberg_Chronicle_1493_Transcription/Fol_2v_ENHG
</title>

</head> 
<body>

<style></style>
<h1 id="blat-iiv">Blat IIv</h1>
<h2 id="vom-werck-des-ersten-tags1">Vom werck des erste[n] tags<a href="#1" name="1-return"><sup>1</sup></a></h2>
<p><em><strong>U</strong>nd got sprach. Es werd das liecht. vnd das liecht ist worde[n]. vn[d] got sahe das liecht das es gůt wer. vn[d] teylet das liecht vo[n] de[n] finsternussen. vn[d] ne[n]net das liecht den tag vn[d] die finsternus die nacht. vn[d] abent vn[d] früe ist worde[n] ein tag</em>.<a href="#2" name="2-return"><sup>2</sup></a> moyses hat ein wunderperlich kunstwerck vo[n] götlicher vnd nit menschlicher emßikeit den heimlichkeiten d[er] ga[n]tze[n] natur schickerlich gezimme[r]de gezaigt in seine[m] buch. das alle lere vn[d] außprechlichkeit vn[d] sinnreichikeit ubertrifft. dan[n] d[er] glori wirdig got (der das war liecht ist) vnd das liecht liebett hat alle ding im liecht machende. das geschöpff der werlt am liecht gar recht angefange[n]. vn[d] die selben an dreye[n] tage[n] bis an den vierden (dar an die großen liecht geformt sind) in ire[n] umkreis eine[n] naturlichen tag volbracht.</p>
<p>Diss ist under aller leiplichen dinge[n] das edelst[e]. vnd der geistliche creatur das neheste vnd das. allerbest. das sein schone allermeist gemainsam macht so doch der allerkleynst pu[n]ct der ga[n]tze[n] werltkrais erfüllt. darümb allein das liecht ist das do mit die ga[n]tze[n] werlt gůt vn[d] hüpsch ist. durch unraine ding on zerstörung geende. vn[d] billich sahe er das liecht das es gůt were. wann das liecht ist nichtz anders dan[n] einpildnus vn[d] zarte oder dynne vn[d] beschatliche gleichnus des erste[n] gůts. als nu der gaist diese wasser zohe vn[d] de[n] underwurff durchgienge. do ist auß gepiete gottes des werckmeisters entsprungen das liecht. die zier vnd d[er] schein als ein liechter wolken die obern teil mit seiner clarheit erleuchte[n]de[n]. (wie in de[m] morge[n] das herpreche[n]de[n] sunne glantz gewönlich beschicht) in gestalt d[er] sunne[n] geübet obe[n] vn[d] unden den halbe[n] himel bescheinende. vn[d] darnach hat er abgesundert das die finsternus vn[d] das liecht unterschiede[n] halbhimel emisperia gena[n]t habe[n] sollte[n]. das liecht hies er den tag vo[n] d[er] clarheit. die die finsternus rainigt. vn[d] die finsternus vo[n] beschedigung. die nacht das die augen nit sehen soltte[n]. nach ermessung dieser teil hat er gemacht tag vn[d] nacht. da bey das gemercke des ewigen umkrais vn[d] laufs der zeit vn[d] iar besteen sollt. vn[d] es ist worden ein tag. der da was der erst tag d[er] werlt. aber nit der erst aller tag. darümb ist er nit der erst sunder ein tag genent. vn[d] also hat got an diesem die unförmlich materie. die engel. die himel. das liecht. die erden das wasser vn[d] den luft etc. gemach vn[d] zwen ainander widerwertig vn[d] underschidlich teil d[er] erden: als den auffgang vn[d] de[n] nidergang gesetzt. d[er] auffga[n]g wird got zugeygent. dan[n] er ist d[er] prun[n] des liechtes vn[d] ein erlewchter aller ding. vn[d] d[er] uns das ewig leben auffgeen machet.</p>
<p>Aber d[er] nidergang wirt dem zerstreitten entrüsten vnd boßhafftigen gemüt zugeschriben. dann er verbirgt liecht vnd bringt allweg die finsternus vn[d] süchet die menschen zetötten vn[d] zeuergeen in sunde[n]. dan[n] gleicherweis als das liecht vo[n] anfang entspringt vn[d] die vernunfft des lebens im liecht swebt also kümbt die finsternus vom nidergang. vn[d] d[er] tod vn[d] niderfal werden begriffen in d[er] finsternus.</p>
<p>Darnach hat got die andern örter nemlich des mittags vn[d] mitternacht in d[er] selben gestalt ausgemessen. die auch den vordern zweyn örtern mit verwantschaft zu gesellet werde[n]. dan[n] das ort das vo[n] wirm vnd sunne[n] heißer ist das hä[n]gt de[n] anfang allernechst an. aber das ort das in kelt vn[d] ewige[n] gefrüst qualet ist des tails des letzte[n] niderga[n]gs. wan[n] als die finsternus de[m] liecht. also ist auch die kelt der wirm widerwertig. darümb als wirm de[m] liecht. also ist d[er] mittag de[m] auffgang vn[d] die kelt d[er] finsternus. also auch die mitternacht dem nidergang aller nehst.</p>
<p><a href="#1" name="1-return"><sup>1</sup></a>: c.f. Foresti (<a href="https://books.google.com/books?id=ei9TruMbYCkC&amp;printsec=frontcover">1492</a>, fol. a2v).<br />
<a href="#2" name="2-return"><sup>2</sup></a>: Genesis 1:3-5, s. Jiménez de Cisneros (<a href="https://doi.org/10.3931/e-rara-46695">1517</a>, fol. ar).</p>
<h2 id="references">References</h2>
<p>Foresti, G. F. (1492). <em>Supplementum Chronicarum</em>. Novariensis: Bernardinus Rizus. <a href="https://books.google.com/books?id=ei9TruMbYCkC&amp;printsec=frontcover">https://books.google.com/books?id=ei9TruMbYCkC&amp;printsec=frontcover</a></p>
<p>Jiménez de Cisneros, F. (1517). <em>Biblia Polyglotta Complutensis</em>. Complutum: Arnaldo Guillén de Brocar. <a href="https://doi.org/10.3931/e-rara-46695">https://doi.org/10.3931/e-rara-46695</a></p>

<hr WIDTH="75%">
<blockquote ALIGN="CENTER">
<center>
<a href="https://github.com/Schrausser/The_Nuremberg_Chronicle_1493_Transcriptions">
The_Nuremberg_Chronicle_1493_Transcriptions
</a>
<br><font color="#999999"><font size=-1>
<a
href="https://orcid.org/0000-0002-4924-8280">
Dietmar Gerald Schrausser
</a>
<p>02.07.2025</p>
</font></font>
</center>
</blockquote>

</body>
</html> 
